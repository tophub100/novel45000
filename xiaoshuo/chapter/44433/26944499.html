{"id":0,"code":"26944499.html","title":"《混元经》","latest_chapter_name":"正文 关于结尾","xiao_shuo_code":"44433","content":"\u003cbr/\u003e\u003cbr/\u003e    《混元述禀篇》曰：夫人生于天地之间，禀二气之和，冠万物之首，居最灵之位，总五行之英，参于三才（天地人），与天地并德，岂不贵乎？\u003cbr/\u003e\u003cbr/\u003e     《内观经》云：天地构精，阴阳布化，人受其生。一月为胞，精血凝也；二月为胎，形兆胚也；三月阳神为三魂，动以生也；四月阴灵为七魄，静镇形也；五月五行分五藏，以安神也；六月六律定六府，用滋灵也；七月七精开窍，通光明也；八月八景神具，降真灵也；九月宫室罗布，以定精也；十月气足，万象成也。元和哺饲，时不停也；太一居脑，总众神也；司命处心，纳生气也；桃康住脐，保|精根也；无英居左，制三魂也；白元居右，拘七魄也；所以週身，神不空也。《易·系辞》曰“乾道成男，坤道成女”是也。\u003cbr/\u003e\u003cbr/\u003e     《因缘经》曰：人始受身，从虚无中来，回黄转白，构气凝精，承天顺地，合化阴阳。\u003cbr/\u003e\u003cbr/\u003e     一月为胞，郁单天气下浃身中；二月为胎，无量寿天气下浃身中；三月魂具，须延天气下浃身中；四月魄成，寂然天气下浃身中；五月生藏，不骄乐天气下浃身中；六月具六府，化应声天气下浃身中；七月明窍，梵辅天气下浃身中；八月景附，清明天气下浃身中；九月神降，无爱天气下浃身中；天神一万八千，身神一万八千，共三万六千。神气具足，十月而生。在胞之时，三元养育，九气布化，岁星为肝，太白为肺，镇星为脾，荧惑为心，辰星为肾，北斗七星开其七窍。七星降七童子，以卫其身。七星之气结为一星，在人头上，去顶三尺。人为善者，其星光大而明；为恶者，其星暗冥而小。善积则福至，恶积则灾生，星光坠灭，其身死矣。\u003cbr/\u003e\u003cbr/\u003e     《生神章经》曰：人之受生，于胞胎之中，三元育养，九气结形。九月神布，气满能声。十月神具，九天称庆。太一执符，帝君品命，主录勒籍，司命定算，五帝监生，圣母卫房，天地神祇，三界备守，九天司马在庭，东向读《生神宝章》九过，男则万神唱恭，女则万神唱奉；男则司命敬诺，女则司命敬顺，于是而生。九天司马不下命章，万神不唱恭诺，终不生也。人得还生人道，濯形太阳，惊天骇地，贵亦难称。天真地柢，三界齐临，亦不轻也。当生之时，亦不为陋也。若能爱其形，保其神，贵其气，固其根，终不死坏，而得神仙，骨肉同飞，上登三清，与三气合德，九气齐并。反于此者，自取死坏耳，可不哀乎？\u003cbr/\u003e\u003cbr/\u003e     《真文经》曰：人之生也，头圆象天，足方法地，发为星辰，目为日月，眉为北斗，耳为社稷，口为江河，齿为玉石，四肢为四时，五脏法五行。\u003cbr/\u003e\u003cbr/\u003e     与天地合其体，与道德齐其生，大矣！贵矣！善保之焉。昔天真皇人于峨嵋山中告黄帝曰：一人之身，一国之象也。胸腹之位，犹宫室也；四肢之列，犹郊境也；骨节之分，犹百官也；神犹君也；血犹民也。能知治身，则知治国矣。夫爱其民，所以安其国；曈其气，所以全其身，民散则国亡，气竭则身死。亡不可复存，死不可复生。至人消未生之患，治未病之疾，坚守之于无事之前，不追之于既逝之后。民难养而易散，气难保而易失。审威德者，保其理；割嗜欲者，保其炁。得不勤哉！得不成哉！","cnt":0,"sort":26944499,"author":"盛唐刺客","prev":"","next":"26944500.html","book_title":"武傲重生","updateTimeFmt":"2024-04-01 13:36:35","category":"玄幻小说"}